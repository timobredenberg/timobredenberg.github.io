<!DOCTYPE html>
<html>

<head>
  <meta charset="UTF-8" />
  <meta name="description" content="Timo Bredenberg - Merkitysten rajoilla">
  <meta name="keywords"
    content="artificial intelligence art, machine learning art, art and language, asemic writing, media art, contemporary art, conceptual art" />
  <meta name="author" content="Timo Bredenberg" />
  <meta name="viewport" content="width=device-width, initial-scale=1" />
  <link rel="preconnect" href="https://fonts.googleapis.com">
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=EB+Garamond:ital,wght@0,400..800;1,400..800&display=swap"
    rel="stylesheet">
  <link rel="stylesheet" type="text/css" href="style.css" />
  <title>Timo Bredenberg - Merkitysten rajoilla</title>
</head>

<body>
  <div class="grid-container-article">
    <div class="item_c1">
      <img src="img/2024-script-1-vol2-bredenberg.jpg">

      <h2>Merkitysten rajoilla</h2>
      <p><strong>Kirjoittanut Timo Bredenberg</strong></p>
      <p>Toteutin vuosina 2023-2024 Koneen Säätiön yksivuotisella apurahalla teoskokonaisuuden, jossa havainnoin kielen
        muotoutumista koneoppimiseen pohjautuvissa konekäännöksissä. Kehitin useita versioita generatiivisesta, eli
        itsenäisesti toimivasta ohjelmistoteoksesta, joka tuottaa aseemista kirjoitusta. Aseeminen kirjoitus on
        kirjoitusta, jossa ei ole sanoiksi muunnettavia merkityksiä. "Aseeminen runous tai proosa näyttää
        kirjoitukselta, mutta sitä ei voi lukea luonnollisten kielten tavoin, koska se ei välitä sosiaalisesti
        sovittuja, symbolisia tai konventionaalisia merkityksiä" (Ala-Hakula 2020, 7).</p>

      <p>Kirjoituksen aseemisuus rippuu havainnoijasta. Oman näkökulman aseemisuuteen tuovat tekstiä tunnistavat ja
        kääntävät tekoälysovellukset kuten <a href="https://lens.google/">Google Lens</a>. Sovelluksen toiminta perustuu optiseen tekstintunnistukseen ja koneoppimiseen. Sovellusta voi käyttää myös tekstien kääntämiseen, jolloin käännetyt sanat näkyvät sovelluksessa
        alkuperäisen tekstin päällä lisättynä tasona. Halusin selvittää millaisia tulkintoja Lensin kaltaiset
        sovellukset tuottavat erehtyessään tulkitsemaan aseemista kirjoitusta. Luomani <em>Script #1</em> -ohjelmiston
        tuottaman aseemisen kirjoituksen on tarkoitus aiheuttaa Google Lensin kaltaisissa sovelluksissa tulkintoja:
        yksittäisiä sanoja ja jopa useita sanoja pitkiä lauseita. Käännössovelluksen tulkinnat voivat muuttua tai kadota
        silmänräpäyksessä.</p>
      <h3>Hallusinaatioita</h3>
      <p>Lähestyin käsialan luomista aluksi intuitiivisesti. Halusin ohjelmistoni luovan aseemista kirjoitusta,
        joka muistuttaa visuaalisesti ihmisen käsialaa. Ensimmäisten luonnosten jälkeen työtäni ohjasi lukemani Googlen
        asiantuntijoiden julkiset lausunnot, joiden pohjalta kehitin sovellukseni toimintaa. Ensimmäisten
        työskentelykuukausien aikana sain tuloksia aikaan: Google Lens erehtyi luulemaan kirjoitustani erityisesti
        arabiaksi, persiaksi ja urduksi. Myös pelkkään optiseen hahmontunnistukseen pohjautuvat järjestelmät tuottivat
        runsaasti merkityksiä <em>Script #1</em> -kirjoituksesta.</p>
      <p>Aseemista kirjoitusta tuottava algoritmi on melko yksinkertainen ja perustuu viivan osin satunnaiseen
        etenemiseen xy-koordinaatistossa rivi riviltä. Ohjelmistolla voi toteuttaa erilaisia tekstin asetteluita, jotka
        osaltaan aiheuttavat hämmennystä, kun kirjoitusta tulkitseva sovellus joutuu hakemaan kokonaiskäsitystä
        tekstityypistä ja käytetystä kielestä. Koneen tekemä kontekstualisointi toimii pohjana käännöksille ja vaikuttaa
        merkittävästi lopputulokseen. Siirsin <em>Script #1</em> -ohjelmiston tuottamat sivut piirturilla
        paperiarkeille, jotka sidotutin kirjansitojalla kirjoiksi. Kirja esineenä toimii kontekstina sovellukselle, joka
        olettaa kirjan sisältävän merkityksellistä kirjoitusta. "Epäröidessään" koneoppimiseen pohjautuva järjestelmä
        alkaa hallusinoida.
      </p>
      <img src="img/2024-script-1-process-bredenberg.jpg">
      <p> Kielimallien hallusinoinnilla tarkoitetaan mallin tuottamia epätoivottuja tulkintoja, joilla ei sinällään ole mitään tekemistä hallusinoinnin biologisen merkityksen kanssa. Hallusinoinnit voivat nähdäkseni toimia aineistona kielimallien tuottamien merkitysten ja vinoumien tarkastelulle. Usein epätoivotut tulkinnat eivät ole neutraaleja, kuten malleja luovat yritykset esittävät vaan ne toisintavat ja usein myös vahvistavat luonnollisessa kielessä esiintyviä rodullistettuja ja sukupuolittuneita rakenteita.</p>
      <p>Tarkastelemieni kielimallien vinoumat olivat havaittavissa pian aloitettuani projektin. Google Lens tulkitsi
        <em>Script #1</em> -sovelluksen tuottaman tekstin usein arabiaksi ja alkoi toistamaan käännöksissä nimeä Muhammad.
        Hallusinoinnin jatkuessa vinoumat vahvistivat toisiaan ja malli päätyi tuottamaan uskonnollissävytteisiä
        tulkintoja. Koska Google ei ole paljastanut käytetyn tekoälymallin rakennetta, en pystynyt päättelemään vinouman
        lähdettä. Syynä vinoumalle voi olla esimerkiksi se että mallille on koulutettu varsin yleinen nimi
        käsinkirjoitettuna usealla eri käsialalla, jolloin on erittäin todennäköistä että malli päätyy tulkitsemaan
        epäselvätkin tuherrukset nimeksi Muhammad.</p>
      <p>Koostin eri käännössovellusten tekemiä tulkintoja ensimmäisestä <em>Script #1</em> -kirjasta. Teossarjaan kuuluvassa
        ääniteoksessa <em>Interpretations</em> synteettinen ääni lukee tulkintoja. On huomattava että hallusinoinnit ovat
        lähtöisin kirjoitusta tulkitsevista malleista, eivätkä ole koodattuna tuottamaani aseemiseen kirjoitukseen.
        Tulkinnoissa korostuivat banaaleiksi muuntuneet toteamukset kuten "Oh my god!" mutta välillä käännöksissä
        esiintyi myös dadaistisia runoja muistuttavia katkelmia.</p>
      <p class="highlight">Kuuntele näyte <em>Interpretations</em> ääniteoksesta:</p>
      <audio controls>
        <source src="audio/interpretations_pre.mp3" type="audio/mpeg" />
        <p>
          Your browser does not support HTML audio, but you can still
          <a href="audio/interpretations_pre.mp3">download the music</a>.
        </p>
      </audio>
      <p></p>
      <img src="img/2024-script-11-documentation-bredenberg.jpg">
      <h3>Sanattomat kirjat</h3>
      <p>Työskentelyn alkuvaiheessa luomani aseeminen kirjoitus lakkasi yllättäen tuottamasta merkityksiä Google Lens
        sovelluksessa. Kun digitaaliset sanat katosivat kirjoituksen päältä, jäljelle jäivät ainoastaan musteviivat.
        Yhden kirjan sijaan päädyin lopulta tekemään kirjasarjaa, joka pyrki vastaamaan käännössovellusten teknologiseen
        kehitykseen. Tekstiä tunnistavien sovellusten kehittyessä ja lakatessa tekemästä sanallisia tulkintoja kirjani
        muuttuvat myös niille aseemisiksi. Nämä sanattomat kirjat ovat taiteellisen työni tärkeä osa sillä ne
        mahdollistavat kielimallien asettamia rajoja avarammat tulkinnat. Kiinnostavia eivät ole ainoastaan ne viivat,
        jotka sovellus muuntaa sanoiksi vaan myös ne viivat, joita sovellus ei osaa tulkita. Runoilija Karri Kokko
        kuvailee hetkeä, jolloin hän löysi aseemisen runouden: "Tuntui huojentavalta voimakkaalta ja lohdulliselta, kun
        saattoi kirjoittaa affektien tapaan ilman merkityssisältöjen hankalaa pukemista sanoiksi ja lauseiksi" (Kokko
        2020, 81).</p>
        <hr>
<h3>Lähteet</h3>

<p>Ala-Hakula, Riikka. (2020). Aseeminen kirjoitus. Teoksessa Karri Kokko, <em>Käsialoja - visuaalisia runoja.</em> Poesia.</p>

<p>Kokko, Karri. (2020). Sopimuksettomassa tilassa. Teoksessa Karri Kokko, <em>Käsialoja - visuaalisia runoja.</em> Poesia.</p>

      <img src="img/konelogo.png" class="logo">
    </div>
  </div>
</body>

</html>